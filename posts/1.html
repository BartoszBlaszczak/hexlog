<!DOCTYPE html>
<html lang="pl">
<head>
    <meta content="text/html; charset=UTF-8" http-equiv="content-type"/>
    <link rel="Stylesheet" type="text/css" href="/web/static/style_v4.css">
    <base target="_blank" href="">
    <title>Pomysł na koniec wiosny</title>
</head>
<body>
<p>Kilka lat temu, gdy dopiero zaczynałem przygodę z poważnym
    programowaniem w świecie Javy, nauczyłem się podstaw największego i
    najważniejszego jej frameworka – Springa. Przeczytałem Spring in
    Action, zapisałem się na kurs i oczywiście, jak każdy początkujący (i
    nie tylko) jego użytkownik, rozpalałem wyszukiwarkę Googla i
    StackOverflow do czerwoności. Sam Spring jest ogromnie
    rozbudowany i po nauce podstawy (kontenera beanów) poznawałem dalsze
    jego składowe – SpringMVC, SpringSecurity, SpringData itd. Pamiętam jak
    zarywałem noce poznając wiedzę tajemną Springa i implementując ją w
    pisanych na szybko wprawkach. Nie była to zresztą tylko przyjemność ale
    i wymóg rynku pracy - w świecie backendowej Javy właściwie nie da się
    Springa nie znać - jest praktycznie wszędzie.&nbsp;</p>

<p>Jak wiadomo Spring powstał jako lekka, przyjemna alternatywa dla EJB
    (a
    właściwie całego JEE) które w tamtym czasie było takim potworkiem że
    ludzie przyjęli Springa z ulgą i otwartymi ramionami. I choć to JEE
    było półoficjalnym standardem to na palcach jednej ręki mogę zliczyć
    projekty o których w ogóle słyszałem, że są w nim napisane
    (przynajmniej na polskim rynku IT). I mimo że JEE stało się z czasem
    tak
    samo wygodne jak Spring – sam napisałem na pracę inżynierską <a href="https://github.com/BartoszBlaszczak/Mercury">taki
        projekcik</a> – to jednak Spring wygrał rząd dusz programistów. Bo
    czy
    słyszeliście o innych poważnych i powszechnie znanych rozwiązaniach IoC
    backendowej Javy?</p>

<p>Jeszcze kilka lat temu wydawało mi się że Spring jest wspaniałym
    frameworkiem, bez którego właściwie jesteśmy skazani albo na <span style="text-decoration: line-through;">JEE</span>
    Jakartę albo jakieś inne, niszowe rozwiązania – no bo jak niby inaczej
    zrobić poważną aplikację w Javie? Jak zrobić poważne DI? Nie no – bez
    żartów –
    bez Springa się nie da… Nie?</p>

<p>Hej - czyżbym właśnie napisał, że jeden z najpopularniejszych
    języków
    programowania na świecie jest praktycznie niesamodzielny? Czemu wymaga
    on czegoś więcej? I nie mam tu na myśli dodatkowych bibliotek
    dostarczających określone dodatkowe funkcje tylko sam rdzeń aplikacji,
    sam jej szkielet (<span style="font-style: italic;">frame work</span>).
    Czemu nie możemy obejść się bez Springa?
    Czy język programowania i jego biblioteka standardowa nie powinny same
    w sobie być wystarczającymi szkieletami dla aplikacji? Wydaje mi się że
    tak! Czemu zatem tak nie jest?</p>

<p>To pytanie nurtowało mnie od kilku lat wraz z rosnącą irytacją
    wynikającą z używania Springa. Coraz wyraźniej czułem, że zarówno z tym
    frameworkiem jak i całym podejściem do architektury aplikacji
    backendowej coś jest mocno nie tak. Im dłużej programowałem tym
    bardziej się w tym utwierdzałem. Ale co konkretnie mi się nie podoba?</p>

<p>Konkretnie to:<br/>
</p>

<ul>
    
    <li>zbyt luźne związanie ziaren (beanów)</li>
    <li>za duże skomplikowanie</li>
    <li>niska wydajność</li>
    <li>podejście magiczne - zamiast inżynierskiego</li>
    <li>całkowite odejście od filozofii UNIXa</li>
</ul>

<h2><span>Zbyt luźne związanie ziaren (beanów)</span></h2>

<p>To jest cecha nie tylko Springa czy Jakarty lecz właściwie
    paradygmatu tych rozwiązań. Już kilka lat temu stwierdziłem, że z
    punktu widzenia programisty używającego tego podejścia program który
    właśnie piszemy wygląda jak rozsypanka. Zauważyliście to? Jest sobie
    jakieś ziarno a obok niego inne. Cała masa ziaren - sporo z nich sam
    napisałem. W jednym ziarnie odwołuję się do innego - a
    dokładnie do zależności o typie takim jak to inne ziarno. I choć
    klasa tego drugiego ziarna jest zaraz obok to ja – programista – nie
    widzę tego wstrzyknięcia. Nie ja to łączę tylko framework a moja
    aplikacja bez niego jest niedziałającą rozsypanką takich ziaren - jakby
    demem aplikacji. Muszę zatem wierzyć że zostanie to dobrze połączone.
    Podczas pisania czy kompilacji nie widzę tego połączenia i tak naprawdę
    nie mam pewności że dane ziarno faktycznie zostanie wstrzyknięte.
    A wielokrotnie okazywało się że jednak nie zostało - wystarczyło że
    zapominałem dodać adnotację czy zrobić JavaConfiga. Co prawda dobre IDE
    podpowiada że czegoś tu brak – sęk w tym że w większości projektów w
    których pracowałem to podpowiadanie z wielu względów nie działało
    dobrze. Normą jest że IDE podkreśla mi na czerwono pola w klasie
    dając do zrozumienia że nie widzi moich zależności jako ziaren
    Springowych – i prawie zawsze się myli bo jednak to działa. No właśnie
    - <span style="font-style: italic;">prawie</span> – nigdy nie mam
    pewności. A wstrzykując kolekcję to już w
    ogóle zostaje mi czysta wiara że będzie to działać.</p>

<p>Największy jednak problem jest z ziarnami samego Springa. Która
    konfiguracja i które ustawienia faktycznie są załadowane? Nigdy nie mam
    100% pewności co tam się dzieje i do czego tak właściwie służą te
    dziesiątki propertisów. Czy mogę któreś z nich usunąć? Czy coś wtedy
    nie
    zadziała? Muszę sprawdzić. A może dla pewności
    lepiej tego nie ruszać? Eh...</p>

<p>A zauważyliście jak w praktyce wygląda testowanie takiego kodu? Żeby
    przetestować taką klasę muszę nakarmić ją zależnościami. W przypadku
    testu jednostkowego nad wyraz często kończy się to mockozą totalną. No
    bo przecież nie będę ręcznie tworzyć całego drzewa zależności dla
    jednego testu, prawda? Mocki pozwolą mi przetestować daną klasę
    sprawdzając dokładnie jak używała ona swoich zależności i jak reagowała
    na różne dane od nich – i to jest dobre – ale z drugiej strony będą to
    testy oderwane od rzeczywistości. Przypadki testowe mogą mieć niewiele
    wspólnego z tym co ta klasa rzeczywiście robi. Nawet jeżeli chciałbym
    zamockować część zależności to najczęściej mockuję większość lub
    wszystkie. Rozwiązaniem tego problemu jest test z podniesionym
    kontekstem aplikacji. Sęk w tym
    że takie testy uruchamia się dość rzadko. Czemu? Bo są wolne. A wolne
    są
    bo stawianie kontekstu trwa długo. Ale o tym później.</p>

<p>Oczywiście nie chodzi mi tutaj o krytykę odwrócenia sterowania (IoC)
    –
    to jest moim zdaniem ze wszech miar słuszne – tylko o to konkretne
    rozwiązanie. Ziarna powinny dostawać swoje zależności z zewnątrz. Marzy
    mi się jednak takie DI które nie zakryje tego pod tak dużą zasłoną
    niepewności. Takie, gdzie będę mógł łatwo to zobaczyć i zweryfikować bo
    nie będzie to ukryte głęboko w trzewiach Behemota. Innymi słowy –
    proste, czytelne, łatwo i szybko weryfikowalne, oczywiste, naoczne,
    statycznie typowane i walidowane podczas kompilacji.</p>

<p>No i czy DI musi być zapewniane przez dodatkowy framework? Moim
    zdaniem
    jest to tak ważna, inherentna i podstawowa kwestia że wręcz nie powinno
    tak być!<br/>
</p>

<h2><span>Za duże skomplikowanie</span></h2>

<p>Zaglądaliście kiedyś do wnętrzności Springa? Mogę bez
    strachu o swoje oszczędności postawić piwo każdemu z moich znajomych
    kto dobrze je poznał. A właściwie to czy powinniśmy je poznawać? Czy
    nie powinno być tak, że to po prostu działa? Moim zdaniem powinno!
    Czemu więc tyle
    razy na rozmowach o pracę słyszałem pytania o szczegóły implementacyjne
    tego Behemota? Ano dlatego że im dłużej się tego używa tym bardziej się
    wie że nie jest z tym tak łatwo. <br/>
</p>

<p>Spring jest bardzo skomplikowany a że stanowi rdzeń aplikacji na nim
    opartych to przenosi on to skomplikowanie na nie. W przypadku prostych
    aplikacji nie jest to tak widoczne ale oprogramowanie ma taką cechę że
    przypomina ogród i bardzo łatwo
    się rozrasta. Praktycznie przy każdej springowej aplikacji przy której
    pracowałem widziałem jakieś sztuczki, przerośnięte konfiguracje i
    niestandardowe podejścia. Najbardziej pokręcone są chyba rozwiązania
    SpringSecurity - elementu
    który powinien być właśnie najbardziej oczywisty i godny zaufania. A w
    czasach przed SpringBootem (nie tak dawnych przecież) wyglądało to
    jeszcze gorzej. Dodajmy jeszcze do tego głęboką refleksję i łamanie nią
    kodu by otrzymać spaghetti po którym można dostać ostrej niestrawności.
    <br/>
</p>

<p>A może kojarzycie coś takiego:<br/>
</p>

<div style="text-align: center;"><img style="width: 75%;" alt="Przykładowy stos wywołań Springa"
                                      src="pics/1_spring_stack_trace.png"/><br/>
</div>

<p>
    Jest to migawka stosu wywołań w kontrolerze <a href="https://github.com/BartoszBlaszczak/PaymentStore">bardzo
    prostej
    aplikacji</a>. I tak - jest to ucięte jak widać po pasku przewijania.
    Czy tylko mi się wydaje że jest tego za dużo? Gdyby
    to jeszcze dotyczyło tylko wywołań serwera ale takie coś widzę zawsze
    kiedy podglądam komunikację ziaren. Widzę to w logach
    wyjątków. Widzę to wszędzie. Czy to jest normalne?<br/>
</p>

<p style="text-align: center; font-style: italic;">Keep It Simple,
    Stupid!</p>

<h2><span>Niska wydajność</span></h2>

<p>Z tym przekomplikowaniem wiąże się też problem kiepskiej wydajności.
    Aplikacja z przykładu wyżej jest arcyprosta. Właściwie jest to demo
    napisane pod proces rekrutacyjny do pewnej firmy (i tak - przyjęli mnie
    po tym :) ). Jest ona napisana w całkiem świeżym SpringBoot i podnosi
    się na moim laptopie (i7-7700HQ) około 2 sekundy. Niby mało ale
    aplikacja tej skali powinna wstawać wielokrotnie szybciej. Prawdziwe
    aplikacje biznesowe na Springu wstają czasami tak długo że można sobie
    nawet zaparzyć herbatę w międzyczasie ale
    przecież nie mamy lat siedemdziesiątych by tak się miało dziać.</p>

<p>Kolejnym problemem - o którym pisałem wyżej - jest to że testy
    integracyjne uruchamiają się tak długo że osobiście znam ludzi którzy
    ich nie puszczają podczas implementacji. No bo komu by się chciało
    tracić
    tyle czasu? :) A na koniec okazuje się że połowa ficzera pisanego kilka
    dni jest do przeróbki.</p>

<p>Warto też sobie uświadomić jak absurdalnie wygląda podnoszenie
    aplikacji Springowej. W czasach przed SpringBootem wyglądało to w
    wielkim uproszczeniu tak: aplikacja Springowa deployowana jest na
    kontenerze serwletów gdzie na podstawie deskryptora wdrożenia
    (pamiętacie jeszcze takie coś?) uruchamiany zostawał springowy
    DispatcherServlet (tak, tak - pozostałość po JEE) który to podnosi
    kontekst aplikacji i zaczyna nasłuch. Na SpringBoot jest jeszcze
    ciekawiej bo zamiast deployować to na zewnętrznym kontenerze to przy
    starcie apki uruchamiany jest wbudowany w aplikację kontener (domyślnie
    Tomcat). Ileż absurdalnie niepotrzebnych warstw!</p>

<p>Oprócz argumentu wygody programisty jest jeszcze jeden o którym
    będziemy myśleć kiedy przyjdzie nam płacić za hosting :)<br/>
</p>

<h2><span>
    Podejście magiczne – zamiast inżynierskiego</span></h2>

<p>Znacie takie sformułowanie jak magia w programowaniu? Coś się dzieje
    automagicznie - czyli jakoś a my nie wiemy jak. Kiedyś mi to
    imponowało i sam chciałem zostać czarodziejem. Zmieniłem jednak zdanie
    po
    miriadach napisanych linii kodu. Magia jest fajna jak działa ale jak
    coś
    przestaje działać to nagle się okazuje że mam ochotę takich
    czarodziejów spalić na stosie. Oczywiście nie mam tu na myśli używania
    abstrakcji, bibliotek czy wydzielania odpowiedzialności. To są właśnie
    te rzeczy których inżynierowie powinni używać. Jednak Spring i jemu
    podobne narzędzia robią to źle. Programowanie deklaratywne połączone z
    łamaniem kodu głęboką refleksją oraz springową rozsypanką, gdzie nigdy
    nie mam pewności czy coś zadziała, sprawia że zamiast
    programować z przyjemnością i skupić się na logice biznesowej to raczej
    czuję się jak inżynier przy szamanie - sam nie
    wiem czy powinienem patrzeć na niego z podziwem czy z zażenowaniem
    (choć z biegiem czasu coraz częściej patrzę w ten drugi sposób). Czekam
    już tylko na aplikacje które będą pisane tylko jako springowe
    konfiguracje w yamlu.</p>

<p style="text-align: center;">Czyż nie tęsknicie za czasami, gdy
    programiści byli programistami i sami pisali swoje aplikacje?</p>

<h2><span>Całkowite odejście od filozofii UNIXa</span></h2>

<p>Na koniec jeszcze jedna refleksja. Pamiętacie jeszcze filozofię
    UNIXa? Ja wiem że często się już tego nie stosuje, że jest sporo
    dobrego softu który zdecydowanie nie jest mały i jednozadaniowy i że
    tak
    jak we wszystkim w życiu trzeba znaleźć złoty, wygodny środek.
    Filozofia Springa jednak to już przegięcie. Bardziej niż powiew wiosny
    przypomina on już gradobicie. "Skoro mamy już Springa to użyjmy jeszcze
    SpringXxx - dostajemy to przecież prawie za darmo no i chyba jest
    spoko, nie?" Czy czegoś Wam to nie przypomina?</p>

<p style="text-align: center; font-style: italic;">Jeden, by wszystkimi
    rządzić, jeden, by
    wszystkie odnaleźć,<br/>
    Jeden, by wszystkie zgromadzić i w ciemności związać.</p>

<h2><span>Jaka alternatywa?</span></h2>

<p>Kilka lat temu zacząłem się zastanawiać jak można ominąć
    te problemy. Szukałem sensownej alternatywy która nie powieliłaby tych
    minusów a jednocześnie dawałaby wygodę tworzenia wydajnych,
    skalowalnych, testowalnych i rozwijalnych aplikacji.
    Pamiętam jak trzy lata temu będąc na Confiturze zobaczyłem <a href="https://youtu.be/u9fPhXjfv2E">to
        wystąpienie</a> na temat alternatyw dla Springa. Pamiętam też, że
    zrobiło to
    na mnie bardzo słabe wrażenie - zamiast pokazać jakieś ciekawe i
    sensowne alternatywy utwierdziło mnie w przekonaniu, że takie
    praktycznie nie istnieją. Jednak kilka miesięcy później zobaczyłem
    <a href="https://youtu.be/IURFpwtOYqU">wystąpienie</a>
    Jarosława Ratajskiego które doskonale wpasowało się w moje
    przemyślenia i utwierdziło mnie w przekonaniu że sam język ma wszystko
    to czego mi potrzeba. W wystąpieniu tym nie znalazłem niestety
    konkretnych propozycji. Spróbowałem więc
    samemu napisać bardzo prosty framework DI oparty na mirokontenerze.
    Rozwiązywał on wiele omówionych wyżej problemów ale wciąż było to
    rozwiązanie mało doskonałe. Zacząłem więc zastanawiać się jak bez
    żadnego frameworka zrobić dobre DI tak, by nie było to karkołomne.
    Wyznaczyłem sobie kilka
    założeń. Ma to być:<br/>
</p>

<ul>
    <li>proste a najlepiej banalnie proste</li>
    <li>wygodne</li>
    <li>niezawodne</li>
    <li>testowalne</li>
    <li>skalowalne</li>
    <li>wydajne</li>
    <li>pewne</li>
    <li>statycznie typowane</li>
    <li>oczywiste i bez magii</li>
</ul>

<p>Około półtora roku temu wpadłem na pomysł jak to zrobić. Nadejście
    zarazy koronawirusa w 2020
    roku i związane z tym obostrzenia dały mi czas i impuls by spróbować
    napisać jakąś aplikację opartą na tym pomyśle.</p>

<p>W tym też czasie poznałem i zakochałem się w nowym języku -
    Kotlinie. Jest tym czego potrzebuję od języka i tym czym
    Scala powinna być od początku a nigdy się nie stała. Od tego czasu
    piszę prywatnie na JVM już tylko w Kotlinie - i próbuję swoich sił w
    Kotlinie poza JVM. Język ten i cały jego ekosystem przynosi wiele
    ciekawych roziązań. Sprawia też że coś, co w Javie byłoby karkołomne i
    niewygodne, w nim jest jak najbardziej wygodne, eleganckie i proste.
    Pozwala mi skupić się na meritum zamiast bohatersko zmagać się z
    rzeczami, którymi w ogóle nie powinienem się zajmować. Wspomniany
    pomysł
    na rozwiązanie jest oparty właśnie na Kotlinie i dzięki temu językowi
    możliwe jest spełnienie założeń prostoty i wygody.</p>

<p>Rozwiązanie na które wpadłem jest wręcz banalnie proste lecz wydaje
    mi
    się że spełnia powyższe założenia. Opiera się ono na kotlinowych
    <span style="font-style: italic;">objectach</span> oraz swoistym wzorcu
    projektowym który można nazwać <span style="font-style: italic;">Lazy
Properties Application Context</span>.</p>

<h3>Singletony</h3>

<p>Znacie zapewne wzorzec projektowy Singleton - wszyscy programiści
    się go uczą a prawie nikt nie wykorzystuje. Nie oznacza to jednak że
    nie potrzebujemy
    klas z jedną tylko instancją, dostajemy to jednak od frameworka, który
    to on dba o ich tworzenie. Od kilku lat czułem że coś tu jest nie tak.
    Instancje takie są często niemożliwe do stworzenia bez głębokiej
    refleksji albo są to zwykłe klasy
    tworzone
    konstruktorem. W tym pierwszym przypadku jeszcze bardziej uzależniamy
    się od frameworka a w drugim całkowicie odchodzimy od wzorca Singleton.
    Rozwiązaniem idealnym byłoby gdyby sam język wspierał ten wzorzec i jak
    się okazuje dokładnie tym są kotlinowe objecty. Postanowiłem użyć ich
    jako podstawy dla ziaren aplikacji. <span style="font-style: italic;"><br/>
</span></p>

<h3>Kontekst</h3>

<p>Nie zawsze jednak chcemy odnosić się do danego ziarna
    bezpośrednio lecz potrzebujemy schować go za interfejsem. W
    architekturze portów i adapterów domena w ogóle nie powinna znać
    konkretnej implementacji adaptera. Tutaj z pomocą przychodzi kontekst
    aplikacji. Kontekst oparty na kontenerze jest jednak tym czego właśnie
    chciałem uniknąć. Rozwiązanie nasunęło się więc samo - potrzebuję po
    prostu
    klasy kontekstowej gdzie ziarna będą jej polami (w świecie kotlinowym
    mówi się o <span style="font-style: italic;">properties</span>).
    Singletony mogą pobierać swoje zależności z takiego właśnie źródła
    zamiast konstruktora. Rozwiązanie wręcz banalne. Żeby nie było
    problemów z ładowaniem
    ziaren i ich sekwencją zrobiłem je leniwymi - z użyciem kotlinowego
    <span style="font-style: italic;">lazy</span>. Dodałem do tego bardzo
    prostą implementację profili i tyle! Ale
    gadanie jest tanie. Kod wygląda tak:</p>

<p>
</p>

<pre style="background-color: rgb(43, 43, 43); color: rgb(169, 183, 198); font-family: 'JetBrains Mono',monospace;"><span
        style="color: rgb(204, 120, 50);">open class </span>AppContext(args: Array<span
        style="color: rgb(255, 254, 0);">&lt;</span>String<span style="color: rgb(255, 254, 0);">&gt;</span>) <span
        style="color: rgb(255, 254, 0);">{<br/></span><span style="color: rgb(255, 254, 0);">    </span><span
        style="color: rgb(204, 120, 50);">val </span><span style="color: rgb(152, 118, 170);">properties </span><span
        style="color: rgb(255, 254, 0);">= </span><span style="font-style: italic;">lazy </span><span
        style="color: rgb(255, 120, 32); font-weight: bold;">{ </span>AppProperties(args) <span
        style="color: rgb(255, 120, 32); font-weight: bold;">}<br/></span><span
        style="color: rgb(255, 120, 32); font-weight: bold;">    </span><span style="color: rgb(204, 120, 50);">private val </span><span
        style="color: rgb(152, 118, 170);">profiles </span><span style="color: rgb(255, 254, 0);">= </span><span
        style="font-style: italic;">lazy </span><span
        style="color: rgb(255, 120, 32); font-weight: bold;">{ </span><span style="font-style: italic;">listOf</span>(DemoProfile).<span
        style="color: rgb(255, 198, 109); font-style: italic;">filter </span><span
        style="color: rgb(255, 120, 32); font-weight: bold;">{ </span><span style="color: rgb(152, 118, 170);">properties</span>.<span
        style="color: rgb(152, 118, 170);">value</span>.<span style="color: rgb(152, 118, 170);">profiles</span>.contains(<span
        style="font-weight: bold;">it</span>.<span style="color: rgb(152, 118, 170);">name</span>) <span
        style="color: rgb(255, 120, 32); font-weight: bold;">} }<br/></span><span
        style="color: rgb(255, 120, 32); font-weight: bold;">    </span><span style="color: rgb(204, 120, 50);">private fun </span><span
        style="color: rgb(255, 254, 0);">&lt;</span><span style="color: rgb(32, 153, 157);">T</span><span
        style="color: rgb(255, 254, 0);">&gt; </span><span style="color: rgb(255, 198, 109);">from</span>(supplier: (Profile) -&gt; <span
        style="color: rgb(32, 153, 157);">T</span>?): <span style="color: rgb(32, 153, 157);">T</span>? <span
        style="color: rgb(255, 254, 0);">= </span><span style="color: rgb(152, 118, 170);">profiles</span>.<span
        style="color: rgb(152, 118, 170);">value</span>.<span style="color: rgb(255, 198, 109); font-style: italic;">firstNotNullOfOrNull</span>(supplier::invoke)<br/>    <br/>    <span
        style="color: rgb(204, 120, 50);">open val </span><span
        style="color: rgb(152, 118, 170);">postsRepository </span><span style="color: rgb(255, 254, 0);">= </span><span
        style="font-style: italic;">lazy </span><span style="color: rgb(255, 120, 32); font-weight: bold;">{ </span>from(Profile::<span
        style="color: rgb(152, 118, 170);">postsRepository</span>) ?: DatabasePostsRepository <span
        style="color: rgb(255, 120, 32); font-weight: bold;">}<br/></span><span
        style="color: rgb(255, 120, 32); font-weight: bold;">    </span><span
        style="color: rgb(204, 120, 50);">open val </span><span
        style="color: rgb(152, 118, 170);">databaseConnection </span><span
        style="color: rgb(255, 254, 0);">= </span><span style="font-style: italic;">lazy </span><span
        style="color: rgb(255, 120, 32); font-weight: bold;">{ </span>DriverManager.getConnection(<span
        style="color: rgb(152, 118, 170);">properties</span>.<span style="color: rgb(152, 118, 170);">value</span>.<span
        style="color: rgb(152, 118, 170);">dbURL</span>) <span
        style="color: rgb(255, 120, 32); font-weight: bold;">}<br/></span><span style="color: rgb(255, 254, 0);">}<br/></span><span
        style="color: rgb(255, 254, 0);"><br/></span><span style="color: rgb(204, 120, 50);">private interface </span>Profile <span
        style="color: rgb(255, 254, 0);">{<br/></span><span style="color: rgb(255, 254, 0);">    </span><span
        style="color: rgb(204, 120, 50);">val </span><span style="color: rgb(152, 118, 170);">name</span>: String<br/>    <span
        style="color: rgb(204, 120, 50);">val </span><span style="color: rgb(152, 118, 170);">postsRepository</span>: PostsRepository? <span
        style="color: rgb(204, 120, 50);">get</span>() <span style="color: rgb(255, 254, 0);">= </span><span
        style="color: rgb(204, 120, 50);">null<br/></span><span style="color: rgb(255, 254, 0);">}<br/></span><span
        style="color: rgb(255, 254, 0);"><br/></span><span style="color: rgb(204, 120, 50);">private object </span>DemoProfile : Profile <span
        style="color: rgb(255, 254, 0);">{<br/></span><span style="color: rgb(255, 254, 0);">    </span><span
        style="color: rgb(204, 120, 50);">override val </span><span style="color: rgb(152, 118, 170);">name </span><span
        style="color: rgb(255, 254, 0);">= </span><span style="color: rgb(106, 135, 89);">"demo"<br/></span><span
        style="color: rgb(106, 135, 89);">    </span><span style="color: rgb(204, 120, 50);">override val </span><span
        style="color: rgb(152, 118, 170);">postsRepository</span>: PostsRepository <span
        style="color: rgb(255, 254, 0);">= </span>DemoPostsRepository<br/><span
        style="color: rgb(255, 254, 0);">}</span></pre>

<p>Ledwie kilkanaście linii kodu. Każde ziarno w
    kontekście to jedna linijka kodu - tyle samo ile adnotacja @Component
    czy wpis w JavaConfig. Ziarna mogą być zależne od profilu bądź nie.
    Dodatkowo do testów można przygotować osobny kontekst:</p>

<p>
</p>

<pre style="background-color: rgb(43, 43, 43); color: rgb(169, 183, 198); font-family: 'JetBrains Mono',monospace;"><span
        style="color: rgb(204, 120, 50);">object </span>TestContext : AppContext(<span style="font-style: italic;">arrayOf</span>()) <span
        style="color: rgb(255, 254, 0);">{<br/></span><span style="color: rgb(255, 254, 0);">   </span><span
        style="color: rgb(204, 120, 50);">override val </span><span style="color: rgb(152, 118, 170);">databaseConnection </span><span
        style="color: rgb(255, 254, 0);">= </span><span style="font-style: italic;">lazy</span><span
        style="color: rgb(255, 254, 0);">&lt;</span>Connection<span style="color: rgb(255, 254, 0);">&gt; </span><span
        style="color: rgb(255, 120, 32); font-weight: bold;">{ </span>DriverManager.getConnection(<span
        style="color: rgb(106, 135, 89);">"jdbc:sqlite::memory:"</span>) <span
        style="color: rgb(255, 120, 32); font-weight: bold;">}<br/></span><span
        style="color: rgb(255, 254, 0);">}</span></pre>

<p>A tak wygląda ładowanie ziaren z kontekstu:</p>

<p>
</p>

<pre style="background-color: rgb(43, 43, 43); color: rgb(169, 183, 198); font-family: 'JetBrains Mono',monospace;"><span
        style="color: rgb(204, 120, 50);">object </span>Controller <span
        style="color: rgb(255, 254, 0);">{<br/></span><span style="color: rgb(255, 254, 0);">   </span><span
        style="color: rgb(204, 120, 50);">private val </span><span style="color: rgb(152, 118, 170);">repository </span><span
        style="color: rgb(204, 120, 50);">by </span><span style="color: rgb(152, 118, 170); font-style: italic;">appContext</span>.<span
        style="color: rgb(152, 118, 170);">postsRepository</span></pre>

<p>I jest to walidowane podczas kompilacji (oczywiście IDE bez problemu
    wszystko podpowiada podczas pisania) i statycznie typowane. Podlega też
    pod kotlinowe <span style="font-style: italic;">null safety</span>.<br/>
    Zastanawiałem się też czy wszystkie ziarna (objecty) powinny być w
    kontekście ale stwierdziłem że dam tam tylko te, które rzeczywiście są
    zależne od kontekstu uruchomieniowego, są adapterami (w architekturze
    portów i adapterów) oraz te które chciałbym mockować w testach. Cała
    reszta może być zwykłymi <span style="font-style: italic;">objectami</span>
    wywoływanymi bezpośrednio.</p>

<p>Rozwiązanie to załatwia nam kwestię odwrócenia zależności bez użycia
    kontenera. A co z funkcjonalnościami które daje nam Spring? Tutaj
    stwierdziłem że powinniśmy zastosować zasadę UNIXa. Na rynku jest ogrom
    rozwiązań do każdego zapotrzebowania a ich analizą i oceną będę się
    zajmować (między innymi) na tym blogu. <br/>
</p>

<h2><span>
    Czy to w ogóle działa?</span></h2>

<p>No właśnie. Ciekaw byłem jak takie rozwiązanie wypadnie w praktyce
    dlatego postanowiłem to połączyć z moim planem stworzenia tego bloga i
    napisałem go jako aplikację opartą na tym właśnie pomyśle. Okazało się
    że działa to bez problemu i spełnia, moim zdaniem,
    wszystkie założenia. Uruchamia się ona błyskawicznie i działa bez
    zarzutu. Jako serwera użyłem tam <a href="https://ktor.io">Ktora</a> - najpopularniejszego serwera w świecie
    Kotlina. Miałem wobec niego
    pewne obawy - jest bowiem już właściwie frameworkiem. Na szczęście
    ogranicza się do serwowania i nie wpływa na całość aplikacji; jest
    dobrze konfigurowalny i ma świetną dokumentację. <br/>
</p>

<p>Całość opublikowana
    jest na GitHubie <a href="https://github.com/BartoszBlaszczak/hexlog">tutaj</a>.
    Aplikacja ta jest bardzo prosta i będzie się rozwijać razem z tym
    blogiem co stanie się najlepszym dla niej sprawdzianem. <br/>
</p>

<p>Przejrzyjcie
    kod i dajcie mi znać co o tym sądzicie :)<br/>
</p>

</body>
</html>